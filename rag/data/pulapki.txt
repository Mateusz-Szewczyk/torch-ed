Kiedyś zmanipulowaliśmy z Amosem pewne koło fortuny. Na kole umieszczone były liczby
od zera do stu, jednak skonstruowaliśmy mechanizm tak, żeby koło zatrzymywało się tylko
na polach 10 lub 65. Następnie zaprosiliśmy studentów Uniwersytetu Oregon do udziału
w eksperymencie. Jeden z nas stawał przed grupką studentów, kręcił kołem i prosił, żeby
uczestnicy zapisali sobie liczbę, na której zatrzymała się wskazówka, którą było oczywiście 10
albo 65. Następnie zadawaliśmy uczestnikom dwa pytania:
Czy liczba krajów afrykańskich będących członkami ONZ jest większa czy mniejsza
od zapisanej przed chwilą liczby?
Jaki procent wśród członków ONZ stanowią twoim zdaniem kraje afrykańskie?
Jest oczywiste, że zakręcenie kołem fortuny – nawet kiedy wynik nie jest zmanipulowany – nie
przynosi żadnych przydatnych informacji na jakikolwiek temat, a tym samym uczestnicy
eksperymentu powinni po prostu wynik zignorować. A jednak go nie ignorowali. Osoby, które
zobaczyły wynik 10, średnio szacowały odsetek krajów afrykańskich wśród członków ONZ na 25
procent, a te, które zobaczyły wynik 65 – na 45 procent.
Zjawisko, które badaliśmy, jest tak częste i tak istotne dla życia codziennego, że musisz poznać
jego nazwę: nazywamy je „efektem zakotwiczenia” (anchoring effect). Do zakotwiczenia
dochodzi w sytuacji, kiedy ktoś odnosi konkretną wartość liczbową do niewiadomej wielkości,
a następnie ma oszacować tę niewiadomą wielkość. Skutki takiej operacji myślowej są jednym
z najpewniejszych i najbardziej przewidywalnych ustaleń w psychologii eksperymentalnej:
w takiej sytuacji oszacowania utrzymują się w okolicy liczby, o której ludzie myśleli
wcześniej – stąd metafora kotwicy. Jeśli ktoś cię zapyta, czy Gandhi w chwili śmierci miał mniej
czy więcej niż 144 lata, a następnie poprosi o odgadnięcie, w jakim wieku był wtedy naprawdę,
twoja ocena będzie wyższa, niż gdyby najpierw zapytał, czy Gandhi w chwili śmierci miał mniej
czy więcej niż 35 lat. Kiedy się zastanawiasz, ile byłbyś gotowy zapłacić za dom, przy
podejmowaniu decyzji kierujesz się ceną ofertową. Ten sam dom wyda ci się bardziej
wartościowy, kiedy cena w serwisie nieruchomościowym jest wysoka, i mniej wartościowy, kiedy
cena jest niska – i tak dalej, i tak dalej. Lista efektów zakotwiczenia ciągnie się bez końca.
Dowolna liczba, którą weźmiesz pod uwagę jako możliwe rozwiązanie problemu związanego
z szacowaniem jakiejś wartości, wywoła efekt zakotwiczenia.
Nie byliśmy z Amosem pierwszymi, którzy zauważyli działanie umysłowych kotwic, jednak nasz
eksperyment dostarczył pierwszej demonstracji jego absurdalności: na sądy uczestników badania
wpłynęła liczba w oczywisty sposób bezwartościowa. Nie da się racjonalnie wytłumaczyć efektu
zakotwiczenia wywołanego przez koło fortuny. Wyniki naszego eksperymentu opublikowało
„Science” i jest to jedna z naszych najlepiej znanych publikacji w tym czasopiśmie.
Pozostał tylko jeden problem: nie mogliśmy z Amosem dojść do porozumienia na temat tego, jaki
mechanizm psychologiczny stoi za efektem zakotwiczenia. Amos wolał jedną interpretację, ja
inną i nigdy nie znaleźliśmy sposobu, żeby rozstrzygnąć nasz spór. Dzięki wysiłkom wielu badaczy
kilkadziesiąt lat później problem doczekał się rozwiązania. Dziś jest już jasne, że obaj mieliśmy
po trochu rację. Efekty zakotwiczenia są wywoływane przez dwa różne mechanizmy – po jednym
na każdy z systemów. Jeden rodzaj zakotwiczenia następuje jako część zamierzonego procesu
dostosowania (korekty) wielkości i stanowi działanie Systemu 2, a drugi jest skutkiem torowania,
będącego automatyczną manifestacją Systemu 1.
Zakotwiczanie jako dostosowanie (korekta)
Amosowi podobała się myśl, że niepewne wielkości szacujemy za pomocą heurystyk
zakotwiczenia i dopasowania: wychodzimy od liczby kotwiczącej, oceniamy, czy nie jest za duża
albo za mała, a następnie stopniowo dopasowujemy naszą szacunkową ocenę, mentalnie
„odsuwając się” od kotwicy. Zazwyczaj dopasowanie urywa się przedwcześnie, bo ludzie
zatrzymują się w momencie, kiedy tracą pewność, czy powinni posuwać się dalej. Kilkadziesiąt lat
po śmierci Amosa dane empiryczne potwierdzające istnienie takiego procesu przedstawili
niezależnie od siebie Eldar Shafir i Tom Gilovich, dwaj psycholodzy, którzy współpracowali
z Amosem na początku swojej kariery naukowej – rzec można, jego intelektualni wnukowie!
Żeby zrozumieć, jak to działa, weź kartkę i narysuj na niej odcinek długości pięciu centymetrów
od dolnej krawędzi do góry – bez użycia linijki. A teraz weź inną kartkę i zacznij na niej rysować
odcinek od górnej krawędzi w dół, dopóki nie zatrzymasz się pięć centymetrów od dolnej
krawędzi. Porównaj długość linii na obu kartkach: jest spora szansa, że za pierwszym razem
oszacowałeś długość pięciu centymetrów jako krótszą niż za drugim. Dzieje się tak, bo z początku
nie wiesz, jak ma wyglądać taka linia – występuje pewien zakres niepewności. Rysując odcinek
od dołu strony, zatrzymujesz się po niższej stronie zakresu niepewności, a rysując
od góry – po wyższej. Robyn Le Boeuf i Eldar Shafir odkryli wiele przykładów tego mechanizmu
w codziennym życiu. Zjawisko niedostatecznego dostosowania pozwala bez trudu wyjaśnić,
dlaczego często jedziesz za szybko, kiedy zjeżdżasz z autostrady i wjeżdżasz na teren
zabudowany – zwłaszcza jeśli podczas jazdy z kimś rozmawiasz. Niedostateczne dostosowanie
jest też źródłem napięć między rozdrażnionymi rodzicami a nastolatkami, którzy lubią głośno
słuchać muzyki w swoim pokoju. Le Boeuf i Shafir zauważają, że „kiedy dziecko na prośbę
rodziców ścisza – w jak najlepszej intencji – głośną muzykę do »rozsądnego« poziomu[1]
, może
się zdarzyć, że nie dopasuje głośności dostatecznie, ponieważ schodzi z wysokiej kotwicy,
a wtedy może mieć poczucie, że jego szczera próba osiągnięcia kompromisu została
zignorowana”. I kierowca, i dziecko zaczynają dopasowywać swoje zachowania od górnego
zakresu i zatrzymują się przedwcześnie.
Terazweźmy takie pytania:
W którym roku Jerzy Waszyngton został prezydentem?
Ile wynosi temperatura wrzenia wody na wierzchołku Mount Everestu?
Kiedy zastanawiasz się nad tymi pytaniami, pierwszą rzeczą, od której umysł zaczyna pracę, jest
zarzucenie kotwicy, o której wiesz, że jest niewłaściwa, i masz poczucie, z której strony leży
odpowiedź poprawna. Od razu wiesz, że Jerzy Waszyngton nie mógł zostać prezydentem przed
ogłoszeniem przez Stany Zjednoczone niepodległości w 1776 roku albo że woda na wierzchołku
Mount Everestu wrze w temperaturze niższej niż 100°C. Następnie musisz swoją odpowiedź
dopasować, dlatego szukasz argumentów pozwalających odsunąć się od kotwicy. Tak jak
w przypadku rysowanych odcinków, prawdopodobnie zatrzymasz się w momencie, kiedy stracisz
pewność, czy iść dalej – czyli na bliższym krańcu strefy niepewności.
Nick Epley i Tom Gilovich zdołali uzyskać empiryczne dane wskazujące, że zjawisko dopasowania
jest celową próbą szukania powodów pozwalających odsunąć się od kotwicy: uczestnicy badania,
którym w chwili wypowiadania wartości kotwiczącej kazano przecząco kręcić głową – tak jakby ją
odrzucali – odsuwali się od niej dalej, a u osób, które poproszono, żeby twierdząco kiwały
głową[2]
, efekt zakotwiczenia okazywał się silniejszy. Epley i Gilovich potwierdzili też,
że dopasowanie jest czynnością wymagającą umysłowego wysiłku. Kiedy siły umysłowe ulegają
wyczerpaniu – np. kiedy ktoś jest lekko wstawiony albo ma pamięć przeładowaną
cyframi – szacunki zostają dopasowane słabiej (pozostają bliżej kotwicy)[3]
. Niedostateczne
dostosowanie spowodowane jest błędami słabego albo leniwego Systemu 2.
Teraz więc już wiemy, że Amos nie mylił się przynajmniej co do niektórych przypadków efektu
zakotwiczenia, mianowicie tych, w których dopasowania we właściwym kierunku dokonuje
w zamierzony sposób System 2.
Zakotwiczenie jako efekt torowania
W naszych dyskusjach na temat zjawiska zakotwiczenia przyznawałem Amosowi rację, że czasem
zakotwiczenie idzie w parze z dopasowaniem (korektą), jednak miałem przy tym pewne
wątpliwości. Dopasowanie jest działaniem zamierzonym i świadomym, tymczasem w większości
przypadków zakotwiczenia nie mamy żadnego subiektywnego doznania. Weźmy takie dwa
pytania:
Czy Gandhi miał w chwili śmierci mniej czy więcej niż 144 lata?
Ile lat miał Gandhi w chwili śmierci?
Czy w tej sytuacji rzeczywiście szacujesz wiek Gandhiego w taki sposób, że wychodzisz od wieku
144 lat i dopasowujesz odpowiedź w dół? Pewnie nie, a mimo to absurdalnie wysoka liczba
wpływa na oszacowanie. Przeczucie podpowiadało mi, że mamy tu do czynienia z sugestią. Słowa
„sugestia” używamy, kiedy coś widzimy, słyszymy albo czujemy tylko dlatego, że ktoś nam o tym
powiedział. Na przykład kiedy zadamy pytanie: „Czy w tej chwili czujesz lekkie zdrętwienie
w lewej nodze?”, kilka osób zawsze odpowie, że rzeczywiście, trochę ma takie dziwne uczucie.
Amos, który był bardziej nieufny wobec przeczuć, słusznie zauważał, że pojęcie „sugestii” nie
pomaga nam zrozumieć zjawiska zakotwiczania, bo nadal nie wiemy, jak wyjaśnić zjawisko
sugestii. Musiałem mu przyznać rację, choć nie budziła we mnie entuzjazmu myśl, że jedynym
źródłem zjawiska zakotwiczenia jest niedostateczne dopasowanie szacunków. Próbując je
zrozumieć, przeprowadziliśmy wiele eksperymentów, jednak wyniki były niejednoznaczne. Nie
udało nam się i w końcu porzuciliśmy pomysł publikacji na ten temat.
Zagadka, wobec której wtedy okazaliśmy się bezradni, dzisiaj doczekała się rozwiązania,
ponieważ dysponujemy jaśniejszym pojęciem sugestii: sugestia bierze się z efektu torowania,
który sprawia, że umysł selektywnie przywołuje tylko pasujące dane. Nawet na moment nie
uwierzyłeś, że Gandhi żył 144 lata, jednak pamięć skojarzeniowa z pewnością wygenerowała
u ciebie myśl o niezmiernie starym człowieku. System 1 pojmuje zdania tak, że usiłuje sprawić,
żeby były one prawdziwe, a selektywna aktywacja pasujących do nich myśli tworzy całą rodzinę
systemowych błędów, które sprawiają, że jesteśmy łatwowierni i skłonni do nadmiernej pewności
siebie wobec własnych przekonań. Dzisiaj widać, dlaczego wtedy nie umieliśmy sobie z Amosem
uświadomić istnienia dwóch typów zakotwiczenia: w tamtych czasach nie istniały jeszcze
odpowiednie techniki badawcze ani teoretyczne idee. I jedne, i drugie zostały opracowane
znacznie później przez innych badaczy. Proces przypominający sugestię rzeczywiście uruchamia
się w wielu sytuacjach: System 1 próbuje jak najlepiej skonstruować taki świat, w którym kotwicą
będzie liczba prawdziwa. Jest to jeden z przejawów spójności skojarzeniowej[4]
, o której pisałem
w pierwszej części książki.
Rolę, jaką spójność skojarzeniowa odgrywa w zjawisku zakotwiczenia, najbardziej przekonująco
wykazali dwaj psycholodzy niemieccy, Thomas Mussweiler i Fritz Strack. W jednym
z eksperymentów zadawali najpierw jedno z dwóch pytań kotwiczących na temat temperatury:
„Czy średnia temperatura roczna w Niemczech jest wyższa czy niższa niż 20°C?” lub „Czy średnia
temperatura roczna w Niemczech jest wyższa czy niższa niż 5°C?”.
Wszystkim uczestnikom pokazywano następnie przez krótką chwilę słowa, które mieli za zadanie
zidentyfikować. Okazało się, że uczestnikom zakotwiczonym na wartości 20°C łatwiej było
rozpoznawać słowa związane z latem (np. „słońce” albo „plaża”), a zakotwiczonym na wartości
5°C – z zimą (np. „mróz” czy „narty”). Tak selektywna aktywacja kompatybilnych wspomnień
pozwala wyjaśnić, jak działa zakotwiczenie: wysokie lub niskie wartości aktywują w pamięci
właściwe zbiory powiązanych idei. Ponieważ idee, na podstawie których dochodziło
do oszacowania średniej temperatury rocznej, przejawiały jednostronne odchylenie (błąd
poznawczy), to samo odchylenie pojawiło się w ostatecznych szacunkach. W innym, równie
eleganckim badaniu uczestników pytano o średnią cenę niemieckich samochodów. Wysoka
kotwica polegała na selektywnym utorowaniu idei samochodów luksusowych (mercedes, audi),
a niska – na utorowaniu marek masowych (volkswagen). Jak już widzieliśmy, proces torowania
zwykle przywołuje informacje zgodne z torującym je bodźcem. Ta sama automatyczna operacja
Systemu 1 wyjaśnia zarówno zjawisko sugestii, jak i zakotwiczenia. Choć nie wiedziałem wtedy,
jak to udowodnić, moje przeczucie, że istnieje związek między zakotwiczeniem i sugestią, okazało
się ostatecznie słuszne.
Wskaźnik zakotwiczenia
Istnienie wielu zjawisk psychologicznych da się wykazać eksperymentalnie, jednak niewiele z nich
daje się mierzyć. Efekt zakotwiczenia jest wyjątkiem: nie tylko daje się mierzyć, ale też okazuje
się, że ma naprawdę imponującą siłę. Osobom odwiedzającym centrum nauki Exploratorium[5]
w mieście San Francisco zadano następujące pytania:
Czy najwyższa sekwoja na świecie ma mniej czy więcej niż 365 metrów?
Jak ci się wydaje, jaką wysokość może mieć najwyższa sekwoja na świecie?
W tym eksperymencie kotwica była wysoka i wynosiła 365 metrów. Inni uczestnicy badania
otrzymali pytanie zawierające niską kotwicę (55 metrów). Różnica pomiędzy kotwicami wyniosła
zatem 310 metrów.
Zgodnie z oczekiwaniami średnie szacunki w obu grupach były różne i wyniosły odpowiednio 257
metrów oraz 86 metrów, czyli różniły się o 171 metrów. Wskaźnik zakotwiczenia to po prostu
procentowy stosunek różnicy szacunków do różnicy wartości kotwic (171/310), czyli tu wyniósł
55 procent. W przypadku osoby, która niewolniczo trzyma się wartości kotwiczącej, wskaźnik
zakotwiczenia wyniesie 100 procent. U osoby, której udałoby się całkowicie zignorować wartość
kotwiczącą, wskaźnik wynosiłby 0 procent. Zaobserwowana w tym badaniu wartość wskaźnika
(55 procent) jest typowa: podobne wartości odnotowano w wielu innych eksperymentach.
Efekt zakotwiczenia nie jest tylko laboratoryjną ciekawostką – równie silnie działa także w życiu
codziennym. Kilka lat temu przeprowadzono eksperyment, w którym pośredników w obrocie
nieruchomościami poproszono o oszacowanie wartości domu wystawionego na sprzedaż. Każdy
z pośredników obejrzał dom i zapoznał się ze szczegółową broszurą informacyjną, w której
umieszczona była m.in. cena ofertowa. Połowie agentów pokazano w broszurze cenę ofertową
znacznie wyższą od rzeczywistej, drugiej połowie – znacznie niższą[6]
. Następnie każdy
z pośredników miał zarekomendować rozsądną cenę ofertową, a także podać minimalną cenę,
którą byłby skłonny zaakceptować, gdyby sam był właścicielem domu. Następnie zapytano ich
o czynniki, które wpłynęły na ich ocenę. Co ciekawe, wśród czynników nikt nie wymienił ceny
ofertowej – pośrednicy byli dumni, że potrafią ją zignorować, i twierdzili stanowczo, że cena
podana w broszurze nie miała wpływu na ich reakcje. Jednak mylili się: efekt zakotwiczenia
wyniósł w ich przypadku 41 procent. Jak się okazuje, profesjonaliści są prawie tak samo podatni
na efekt zakotwiczenia jak studenci uczelni biznesowych bez żadnego doświadczenia na rynku
nieruchomości, u których wskaźnik zakotwiczenia wyniósł 48 procent. Między obiema grupami
istniała tylko jedna różnica: studenci przyznawali, że kotwica wpłynęła na ich wycenę,
a profesjonaliści temu zaprzeczali.
Silne efekty zakotwiczenia odkrywamy w decyzjach dotyczących pieniędzy, np. wspierania
datkami dobroczynnych inicjatyw. Aby wykazać ten efekt, opowiedzieliśmy uczestnikom badania
przeprowadzanego w Exploratorium o szkodach ekologicznych wyrządzanych przez tankowce
na Oceanie Spokojnym i zapytaliśmy, czy byliby skłonni przekazywać coroczny datek „na ochronę
50 000 ptaków morskich zamieszkujących wybrzeże przed skutkami wycieków ropy, dopóki nie
zostaną opracowane mechanizmy, które pozwolą zapobiegać wyciekom albo przerzucą koszty
operacji na armatorów tankowców”. Takie pytanie wymaga dopasowania intensywności: de
facto prosimy respondentów,żeby znaleźli kwotę, która odpowiadałaby intensywności ich uczuć
wobec cierpienia morskich ptaków. Zanim zapytaliśmy o kwotę, którą byliby skłonni przekazać
na ten cel, niektórym z odwiedzających najpierw zadawaliśmy pytanie zakotwiczające, np. „Czy
byliby Państwo skłonni przekazać datek w wysokości 5 dolarów...”.
W grupach, które nie usłyszały pytania zakotwiczającego, osoby odwiedzające Exploratorium
(a więc na ogół cechujące się ekologiczną wrażliwością) deklarowały gotowość do wpłacania
średnio 64 dolarów rocznie. Kiedy zakotwiczająca kwota wynosiła zaledwie 5 dolarów, średnia
deklarowana składka spadała do 20 dolarów. Kiedy kwotą zakotwiczającą była hojna suma 400
dolarów, deklarowane składki wzrosły do 143 dolarów.
Różnica pomiędzy grupami z wysoką i niską kotwicą wyniosła 123 dolary. Zakotwiczenie
przekraczało 30 procent, sugerując, że podniesienie kwoty pierwotnej prośby o 100 procent
przynosiło korzyść w postaci dodatkowych 30 dolarów deklarowanego wsparcia.
Podobne, a nawet silniejsze efekty zakotwiczenia zostały potwierdzone w licznych badaniach
dotyczących wycen i skłonności do kupowania. Na przykład we Francji zapytano mieszkańców
silnie zanieczyszczonego rejonu Marsylii, jaką podwyżkę kosztów życia byliby skłonni
zaakceptować, aby mieszkać w mniej zanieczyszczonym regionie. W tym badaniu efekt
zakotwiczenia wyniósł ponad 50 procent. Efekty zakotwiczenia można łatwo zaobserwować
w handlu internetowym, kiedy ten sam przedmiot jest oferowany po różnych cenach na aukcjach
z opcją „Kup teraz”. Innym przykładem efektu zakotwiczenia, który wpływa na wysokość
pierwszej oferty, jest „wartość szacowana” dzieła sztuki podawana na aukcji.